de nas khye’u rin chen byin gyi ma mas khye’u rin chen byin la tshigs su bcad de smras pa |rnam
par dag pa spyod mchog ldan || rgyal ba dri med blo mi dman ||bsam yas ma lus yoṅs su
dag || dbaṅ ldan yon tan rin chen ’phags |1|’jig rten mgon po ’khras sa mig || de bźin gśegs
pa rtsa lag ’di ||blo ldan bsod sñoms don du gśegs || ’jig rten chos la rten pa med |2|’di
la sdug daṅ mi sdug sogs || ’jig rten pa yi rtog mi mṅa’ ||pad ma chu las skyes pa ltar
|| mṅa bdag mi gos spyod par mdzad |3|blo gros ldan pa the tshom gcod | | phan mdzad thugs
rjer ldan pa de ||’gro ba’i sdug bsṅal bsal ba’i phyir || rnam par ’dren pa ’dir gśegs
so |4|bstod kyaṅ dgyes par mi ’gyur la || smad kyaṅ ’khrug par mi ’gyur te ||khoṅ khro rjes
su chags pa spaṅs || chags med rgyu ba rluṅ daṅ ’dra |5|’di ni chos rgyal dam pa ste ||
ye śes zab mo phun sum tshogs ||don dam don la mkhas pa po || ’gro ba’i slob dpon gśegs pa
yin |6|de ni dbu ma ston pa ste || yod med ’dzin las rnam par grol ||chos lam ldan źiṅ źi
ba ste || bsten pa thams cad yoṅs su spaṅs |7|ye śes phuṅ po bdag med bdag || bsod nams tshogs
rnams bsags pa yi ||bde gśegs ’jig rten ’dren pa po || mtha’ yas gzugs can deṅ gśegs
so |8|dbu skra g-yas su ’khyil bar gnas || ’jam źiṅ mdog snum lcaṅ lo can ||gnag ciṅ ’dziṅs
pa med rnams kyis || de yi dbu ni rnam par mdzes |9|gtsug tor g-yas su ’khyil ba ste ||
dbu skra ’khyil ciṅ legs par gnas ||ri rab rtse mo ’dra bar ni || de yi dbyibs ni mdzes pa
yin |10|de yi smin mtshams mdzod spu mdzes || ’jam źiṅ g-yas su ’khyil ba ste ||’od ni śel
dag zla ba yi || ’od zer dra ba maṅ bas lhag |11|de yi źal nas spyan mdzes pa || me tog
ut pal sṅon po ’dra ||ba yi rdzi ma yoṅs su dag || mi dmar ma ’dziṅs źi bar gzigs |12|dpal
ldan seṅ ge’i ’gram pa ’dra || de ni rtag tu źal yaṅ ’dzum ||sgros ni bim pa bźin du dmar
|| źal mdzes lus can kun ’dren pa |13|mthu stobs chen po phun sum tshogs || bsod nams brgya
yi stobs mṅa’ ba ||tshems kyi phreṅ ba spa ba’i ’od || sñoms śiṅ thags bzaṅ yoṅs su dag
|14|de yi tshems ni śin tu dkar || ljags ni śin tu riṅ źiṅ srab ||bdag ñid kyi ni źal gyi
ṅos || de yis kun tu khyab par gnas |15|dpal ldan dbu ni gdugs daṅ ’dra || de bźin de ni
śaṅs kyaṅ mtho ||mdog ni btso ma’i gser daṅ ’dra || de yi źal gyi dpral ba mdzes |16|de yi
źal gyi smin tshugs ni || kha dog mthon mthiṅ śin tu sdug ||źi ba’i spyan ni mdzes pa ste
|| sñan gyi druṅ du thug par gnas |17|sñan śal riṅ la rab tu ’phyaṅ || źal mdzes ston gyi
zla bas lhag ||źal ras pad ma rnam dag ’dra || źal mdaṅs dkar la daṅ źiṅ gsal |18|brtan
po tshaṅs pa’i sgra skad ldan || de gsuṅ ka la piṅ ka ’dra ||de yi gsuṅ bzaṅ yid du ’oṅ ||
’jam źiṅ sems can tshim par byed |19|rma bya ṅaṅ pa mi’am ci || ne tso ri skegs khu byug
daṅ ||’brug sgra khruṅ khruṅ ku na la || śaṅ śaṅ te’u daṅ gliṅ bu daṅ |20|rdza rṅa’i sgra
daṅ gźan dag kyaṅ || sgra skad sñan pa ci yaṅ ruṅ ||de dag de bźin gśegs pa yi || gsuṅ gi
bcu drug char mi phod |21|skul mdzad de bźin mñen pa ste || de ni sñan ciṅ ’jam pa daṅ ||yid
’oṅ dga’ byed gsal ba ste || skyon daṅ bral źiṅ ’jigs pa med |22|re ba rnams la char rgyun
ltar || sems rgyun tshim par byed la źi ||ma ñams ma ’khrul rab tu źi || de bźin dag ciṅ
brda phrad sla |23|skal daṅ ldan ciṅ sñan par ldan || don daṅ yon tan thams cad tshogs
||gsuṅ gi rgyan rnams phun sum tshogs || de yi gsuṅ ni dge skyed pa |24|sems can mos pa tha
dad daṅ || de bźin ṅes tshig tha dad rnams ||de yi gsuṅ la ṅes par dad || yid kyaṅ rab tu
dga’ bar ’gyur |25|des ni phyogs bcu’i ’jig rten khams || gnas pa’i sems can gsuṅ gis khyab
||mgon po de yi gsuṅ tshig ni || sems can rnams la don yod ’jug |26|thub pa skyes mchog
de yi ni || mgur yaṅ duṅ ’dra dpuṅ mgo zlum ||de yi thal goṅ rgyas pa ste || de ni bdun
po mtho ba mṅa’ |27|de yi phyag kyaṅ rab tu riṅ || lpags pa gser mdog ’dra ba ste ||gser gyi
sdoṅ po bźin du mtho || nya gro da ltar chu źeṅ gab |28|thugs ka dpal gyi be’us brgyan
|| ’khor lo’i mtshan can pad ma’i phyag ||śiṅ bal ’dab ltar reg na ’jam || de yi phyag gi
sor mo riṅ |29|spu rnams re rer skyes śiṅ yar phyogs stug la ’jam || braṅ gi phel ka che la
rab rgyas lte ba zab ||phyal dbyibs gźu ’dra glaṅ chen bźin du sbubs su nub || rje ṅar e
ne ya ’dra mdaṅs dkar ’dam bu’i sbubs |30|loṅ bu mi mṅon de yi rtiṅ pa legs par grub || de
bźin draṅ sroṅ sor mo riṅ źiṅ sen mo dmar ||bde bar gśegs kyi źabs kyi loṅ bu mi mṅon te
|| ’khor lo lcags kyu bkra śis ldan daṅ duṅ gis spras |31|mgon po de yi źabs gñis mñam źiṅ
legs gnas daṅ || śiṅ bal bźin du reg na ’jam źiṅ bzaṅ ba daṅ ||me tog ut pal dmar po legs
par skyes pa yi || kha dog ’dra bas sa gźi dag la gśegs par mdzad |32|de bźin gśegs pa seṅ
ge’i sgra sgrogs bde sbyin pa || ’gro ba rnams kyi gtso bo de ni ’dir gśegs te ||yoṅ gis
’jigs pa med par seṅ ge’i sgra skad kyis || gñis su med ciṅ spros pa med pa’i chos kyaṅ
ston |33|

