de nas bcom ldan ’das sṅa dro’i dus kyi tshe śam thabs daṅ chos gos gsol te | lhuṅ bzed bsnams
nas dge sloṅ ñis stoṅ gis bskor ciṅ mdun du bdar te yaṅs pa’i groṅ khyer chen por bsod
sñoms la gśegs nas | bcom ldan ’das kyis źabs sgo’i them pa la bźag ma thag tu saṅs rgyas
bcom ldan ’das rnams groṅ khyer du gśegs pa na ṅo mtshar rmad du byuṅ ba’i chos rnams ’byuṅ
bar ’gyur ba gaṅ dag yin pa de dag byuṅ ste | loṅ ba rnams ni mthoṅ bar gyur | ’on pa rnams
ni thos par gyur | smyon pa rnams ni dran pa rñed par gyur to || lha’i me tog gi char
yaṅ bab bo || snaṅ ba chen po yaṅ byuṅ ṅo || sraṅ yaṅ dri ma med par gyur to || lha’i sil
sñan yid du ’oṅ ba dag kyaṅ ma brduṅs par grag go || mnar med pa’i sems can dmyal ba la thug
pa nas ’og min gyi gnas man chad kyi sems can thams cad kyaṅ gcig tu ṅes par bde ba daṅ
ldan par gyur to ||

