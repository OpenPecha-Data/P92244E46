de nas tshe daṅ ldan pa śā ri’i bus khye’u rin chen byin la ’di skad ces smras so ||ci’i phyir
khyod bla na med pa yaṅ dag par rdzogs pa’i byaṅ chub mṅon par rdzogs par saṅs ma rgyas
|rin chen byin gyis smras pa | bla na med pa yaṅ dag par rdzogs pa’i byaṅ chub ma dmigs pas
na | de’i phyir bdag mṅon par rdzogs par ’tshaṅ mi rgya’o ||śā ri’i bus smras pa | ’o na
ci de bźin gśegs pa ’di mṅon par rdzogs par saṅs rgyas pa las na dmigs pa la spyod dam |rin
chen byin gyis smras pa | gal te de bźin gśegs pa mṅon par rdzogs par saṅs rgyas par ’dzin
na ni | de’i dmigs par ’gyur ba źig na | chos gsuṅ ba ni mṅon par rdzogs par ’tshaṅ rgya
bar yaṅ mi mdzad la spoṅ bar yaṅ mi mdzad do ||śā ri’i bus smras pa | khyod chos bźi sgrub
pa daṅ yoṅs su smin pa mñam pas bzod pa gaṅ la gnas |khye’u rin chen byin gyis smras
pa | bdag gis ni chos gcig kyaṅ yoṅs su grub par yaṅ dag par mi mthoṅ na bźi lta ci smos |
’di la yaṅ dag par ’grub pa gaṅ źig yod de | chos rnam par rig pa źes bya ba ’di ni dmigs
pa’o || byaṅ chub ces bya ba ’di ni dmigs pa’o || de bźin gśegs pa źes bya ba ’di ni ’dzin
pa’o || grol ba źes bya ba ’di ni spros pa’o ||

