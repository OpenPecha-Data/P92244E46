de nas khye’u rin chen byin gyis bdag gi ma ma la ’di skad ces smras so | ma ma bdag skar khuṅ
’dir źog śig daṅ | de bźin gśegs pa blta’o | de nas ma ma des khye’u rin chen byin skar
khuṅ du bźag go ||de nas bcom ldan ’das kyis khye’u rin chen byin gyi sems kyi yoṅs su rtog
pa thugs kyis mkhyen nas sraṅ de kho nar gśegs so ||khye’u rin chen byin gyis kyaṅ bcom
ldan ’das gśegs pa mthoṅ ṅo || mthoṅ nas kyaṅ de ’di sñam du sems te | gaṅ dag de bźin gśegs
pa yon tan thams cad daṅ ldan pa ’di lta bu mthoṅ nas byaṅ chub kyi sems skyed par mi
byed pa de dag ni rñed pa ñes par rñed pa’o sñam mo ||de nas bcom ldan ’das khye’u rin chen
byin gyi sgo druṅ du gśegs so || de nas khye’u rin chen byin ’di sñam du sems te | sems
can khyad par can ’di lta bu ni bskal pa bye ba phrag ’bum du yaṅ rñed par dka’ bas | khaṅ
bzaṅs ’di las bdag gis mchod par bya’o sñam mo ||de nas de’i tshe khye’u rin chen byin gyis
ril gyis gser las byas pa’i pad ma ’dab ma ’bum daṅ ldan pa brtsen pa lag mthil du khyer
ro ||de nas khye’u rin chen byin gyis khaṅ bzaṅs de las bdag ñid kyis mchoṅs so || de saṅs
rgyas kyi mthus nam mkha’ bar snaṅ la ’dug go ||de nas khye’u rin chen byin gyis ril gyis
gser las byas pa’i pad ma ’dab ma ’bum daṅ ldan pa de bcom ldan ’das la phul lo || de khye’u
rin chen byin gyi lag nas btaṅ nas bcom ldan ’das kyi dbu’i draṅ thad kyi steṅ gi nam
mkha’ bar snaṅ la pad ma’i gdugs su byas te rin po che’i dra ba yaṅ bres so ||

