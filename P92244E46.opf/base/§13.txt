de nas bcom ldan ’das la tshe daṅ ldan pa śā ri’i bus ’di skad ces gsol to ||bcom ldan ’das
khye’u rin chen byin gyis yun ji srid cig nas chos ’di la spyad lags ||bcom ldan ’das kyis
bka’ stsal pa | gaṅ gi tshe de bźin gśegs pa mar me mdzad kyis ṅa mi skye ba’i chos la bzod
pa thob par ’gyur ba luṅ bstan pa de’i tshe | ’di mar me mdzad kyi gsuṅ rab la stoṅ pa
ñid la gnas pa’i byaṅ chub sems dpa’ rnams kyi mchog tu gyur to || gaṅ gi tshe ṅas bla na
med pa yaṅ dag par rdzogs pa’i byaṅ chub tu daṅ po sems bskyed pa de’i tshe ’dis bzod pa thob
nas bskal pa sum ’bum lon no ||śā ri’i bus gsol pa | bcom ldan ’das khye’u rin chen byin
bla na med pa yaṅ dag par rdzogs pa’i byaṅ chub mṅon par rdzogs par saṅs ma rgyas pa’i
rgyu ni gaṅ lags | rkyen ni gaṅ lags |bcom ldan ’das kyis bka’ stsal pa | khyod kyis khye’u
rin chen byin ’di ñid la dris śig daṅ ’di ñid khyod la ston par ’gyur ro ||

